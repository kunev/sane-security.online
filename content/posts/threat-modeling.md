---
title: "Моделиране на заплахи"
slug: "модерлиране на заплахи"
date: 2018-01-15T20:44:52+02:00
draft: false
---

**За кои неща трябва да ми пука?** Това е въпросът, с който трябва да започнем
когато мислим за това какво трябва да направим за собствената си сигурност
онлайн.

**Сигурността винаги е относителна**, не само онлайн. Едно нещо е по-сигурно или
по-несигурно **в сравнение с друго нещо**, едно нещо е най-сигурното или
най-несигурното **в контекста на** няколко неща. **Последствията** от различни
видове заплахи имат различна **сериозност** и **вероятността** за въпросните
заплахи може да бъде много различна. Всичко това прави сигурността най-вече
въпрос на **баланс** между редица фактори.

---

 * За много хора съвсем реална възможност е злонамерен познат или бивш партньор
   да се опита да се докопа до лична информация, която не биха искали да
   споделят или пък да им навреди като получи нужния достъп да се представя за
   тях на различни места онлайн.

 * В същото време опасността държавата, службите или друга произволна
   огранизация със завидни технически и финансови възможности да се опитва да ни
   навреди лично е нещо, което за повечето от нас не е реален проблем.

---

Горните две твърдения интуитивно звучат верни. До тях можем да достигнем и с
относително формалния процес на **моделиране на заплахи**. Общо взето той се
изразява в търсенето на отговор на някои генерални въпроси:

 * Какви **възможни** заплахи съществуват?
 * Колко са **вероятни** тези заплахи?
 * Какви биха били **негативните последици** от тях?
 * Какво трябва да направим за предпазване от тях и **колко би „струвало“**?
 * **Колко риск е допустим?** Иначе казано: „**За кои неща да ми
   пука?**“

Въпреки суховатия си формален вид, този подход всъщност може да се използва за
взимане на решения относително бързо.

## Какви са възможните заплахи?

Няма как конкретно да дефинираме какво е „заплаха“. Всеки сам решава какво смята
за разумно да очаква, че може да му се случи и какво смята за невъзможно или
твърде невероятно. Когато мислим за заплахи, обикновено се сещаме за тези, които
смятаме за силно вероятни или поне относително възможни. Може би някоя от
следните:

 * Ако оставя лаптопа или телефона си отключен и без надзор на някое публично
   място, някой може да се възползва от това и просто отваряйки браузъра ми да
   получи достъп до всички онлайн услуги, които ползвам или до списък с пароли
   за тях.
 * Някой може да открадне телефона ми в градския транспорт, което да му даде
   достатъчно време „на саме“ с телефона ми, така че да може да получи достъп до
   лична информация на него, която не искам да попада в чужди ръце.
 * По невнимание или от незнание мога да заразя телефона или лаптопа си с вирус,
   който да даде достъп до устройствата ми на хората създали или разпространили
   вируса.
 * Кадърен и силно мотивиран хакер може да се опита да компрометира мое
   устройство, тъй като аз по някаква причина съм важен.
 * Може да съм цел на различни държавни или международни служби, които искат да
   ме компрометират или чрез мен да стигнат до информация, до която аз имам
   достъп.
   цел да ме компрометират или да разберат информация, до която имам достъп.

За някои от тези заплахи общо взето всеки се замисля и грижи. Много рядко някой
би оставил телефона или лаптопа си на масата в кафене, докато отиде до тоалетна
например. Други обикновено не са приложими в ежедневни ситуации за повечето хора
-- насочени атаки лично срещу някого изискват големи инвестиции на време, пари и
умения, което ги прави много малко вероятни, освен ако да речем не заемате важна
държавна позиция или имате достъп до важна, в някакъв смисъл тайна, информация.

## Лична и служебна информация

Както може би се вижда от горните примерни, разделението между лични и служебни данни е
важно, когато решаваме за коит заплахи има смисъл да мислим.

**Лични данни** могат да бъдат съобщения с членове на семейството или приятели,
лични снимки, видеа, информация за лични финанси, притежавани имоти и прочее.

**Служебни данни** от друга страна биха били документи за финансови движения на
работодателя, различни договори, документи за собственост или документи за
вътрешна употреба, описания и планове за проекти.

Най-често по-вероятна заплаха е някой да се опитва да получи данни свърани с
операциите на компания от колкото лична информация на конкретен човек. Това
обаче касае повече случите на конкретно атакуване на някого.

Личните ви данни обаче могат да бъдат и обект на атака без да сте конкретна цел
на никого. При така наречените ransomeware атаки чрез зловреден софтуер се
криптира информацията на дадено устройство и за декриптирането ѝ се иска откуп.
Дори това да не са непременно критични служебни данни, ако тази информация се
намира само на въпросното устройство, това означава да загубите нещо, което
смятате за ценно.

Важно е да се отбележи и че когато някой получи достъп до **личните** ви данни, това
може да бъде лесен начин за него да се докопа и до **служебна** информация.
Получаването на достъп до нечий дейсбук акаунт позволява на нападателя ефективно
да се представя за този човек. Това означава, че от ваше име някой ще може да
комуникира с колеги или приятели и използвайки социалните ви контакти и
репутация да прилъгва други хора да правят неща за тях. Такъв похват се нарича
"social engineering" и е един от най-честите начини за придобиване на
нерегламентиран достъп до различни фирми или дори държавни органи.

### Каква е вероятността на различни заплахи?

Всяка една от заплахите, споменати по-горе е реална. Поне до толкова до колкото
съществуват хора, за които тези заплахи са част от ежедневието им и нещо, с
което трябва да се съобразяват, ако искат да не станат техни жертви.

В същото време обаче някои от тези заплахи изглеждат малко вероятни за повечето
хора. Докато несъмнено съществуват хора, които са обект на целенасочен шпионаж
от различни правителствени и международни организации, притежаващи невероятни
ресурси и лостове за упражняване на контрол, то за средно статистически човек
опасността от кражба в градския транспорт е далеч по-реална.

###### Кражба / загуба
За да защити информацията на телефона си в случай на кражба или изгубване човек
може да криптира информацията си на него, така че да се изисква въвеждането на
код или парола, за достъп до нея, дори и запомнящото устройство да бъде извадено
от телефона. Това е бърза процедура, за която популярните съвременни операционни
системи за мобилни телефони имат лесен за използване интерфейс.

Тоест, имаме относително вероятна заплаха, за защита от която е нужно полагането
на доста малко усилие и практически никакви неудобства, допълнителни разходи или
нужда от научаване на нови умения за работа със специфични инструменти за
сигурност.

###### Правителствени служби, огромни организации
Заплахата от такъв тип нападатели е реална, тъй като съществуват хора, на които
това се случва. Както вече отбелязахме обаче, за огромна част от хората тази
заплаха всъщност е доста малко вероятна. В същото време обаче, става въпрос за
потенциални нападатели, които разполагат със завидни средства, както технически
така и финансови. Това ще рече, е за **поне бегло** ефективна защита от такъв
тип заплаха най-вероятно би било нужно сравнимо ниво на техническа експертиза.
Най-вероятно познаването и използването на редица специфични инструменти,
прилагане на определен тип практики по оперативна сигурност, както и сдобиването
с конкретен тип устройства, които позволяват значително по-добри нива на
изолация и контрол над всички аспекти на функционирането им.

Тук имаме точно обратния пример на предишния: доста малко вероятна заплаха,
защитата от която обаче изисква доста големи инвестиции на време и пари,
създаване на ред неудобства с цел по-високо ниво на сигурност, придобиване на
не тривиални умения.

Съвсем съвсем на кратко, може да си мислим за следното онагледяване:

![за какво да ни пука](/images/wtgafa.svg)

### Какви биха били щетите?

За да можем да мислим за това колко си заслужава да вложим в предпазването от
определен вид заплахи е нужно да помислим и колко е важно това, което се
опитваме да предпазваме от тях.

Ето други два относително крайни сценарии, с които може да онагледим идеята:

###### Електронно банкиране
Относително нормална практика вече е хората да използват телефоните или
компютрите си, за да извършват различни банкови операции, били те само проверки
на състояния на сметки или преводи на пари.
Потенциален недобронамерен достъп до система за електронно банкиране може да има
сериозни последици, които буквално да струват на жертвата огромни количества
пари.
Що се отнася до акаунтите в подобни системи за електронно банкиране или всякакъв
друг вид разплащателни системи, които дават възможност за опериране с пари от
нечие име, полагането на усилия за поддържане на добро ниво на сигурност е
безспорна необходимост.


###### Еднократен email акаунт

Нормална, а в някои случаи дори разумна, практика може да бъде създаването на
еднократни email адреси за ползването на някои услуги, които изискват email при
регистрация. Такъв тип еднократни акаунти, често пъти могат да бъдат използвани
в рамките на няколко дена или дори няколко часа, докато е нужна въпросната
услуга. След това никога повече няма да бъдат ползвани, като и самите те нямат
никаква връзка с останалите профили на човека, който ги е създал.
В този случай твърде висока инвестиция в сигурността на нещо краткотрайно, което
няма реална стойност и не е свързано по никакъв смислен начин с личността на
притежателя си, не прави много смисъл.

### Къде е границата на допустим риск?

Този въпрос не е тривиален и отговора на него до голяма степен е въпрос на лична
преценка. Може да се говори за ниво на „санитарен минимум“ по адрес на усилията,
които полагаме за опазване на информацията си в електронна форма, но със
сигурност няма ясен консенсус за това къде точно е това ниво.

Освен за тези, които знаят, че не спадат към средностатистическата категория,
границата на допустим риск за повечето хора (според крайно грубите очертания на
горната графика) логично би била някъде в този диапазон:

![къде да спре да ни пука](/images/wtgafa-boundaries.svg)

## Лесните решения

В днешно време все повече и повече компании предлагащи онлайн услуги или
различни видове персонални устройства, все повече наблягат на имплементирането
на различни видове предпазни мерки срещу най-вероятните видове заплахи. Повечето
съвременни устройства поддържат някакъв тип криптиране на цялото си запаметяващо
устройство (Full Disk Encryption), а онлайн услугите все по-масово имплементират
двуфакторни форми на идентификация (2 Factor Authentication).

Тези инструменти се усъвършенстват непрекъснато и тяхната използваемост се
подобрява постоянно. Това ги прави все по-достъпни и ефективни начини да
защитаваме дигиталната си информация в различни потенциално опасни ситуации и да
гарантираме, че до нея имаме достъп само ние и хората, които искаме да имат
достъп.
